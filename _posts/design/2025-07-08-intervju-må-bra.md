---
layout: page
#
# Content
#
subheadline: "Intervju i Måbra"
title: "Intervju i tidningen Måbra"
teaser: "Föräldraskap: Lisa: Det hände när vi minskade vår dotters skärmtid"
categories:
  - tidning
tags:
#
# Styling
#
header: no
image:
    title: ma_bra_img.jpg
    thumb: ma_bra_img.jpg
    homepage: ma_bra_img.jpg
    caption:
    caption_url: 
---
Lisa Heikenfeldt och hennes sambo var beredda på protester när de tog bort dotterns kvällsunderhållning – tv:n – under fyra veckor. Men i stället för tjat möttes de av en sida hos femåriga Essie som de inte visste fanns./
– Det är som natt och dag egentligen, säger mamman som nu vill inspirera fler föräldrar att se över sina barns skärmanvändande – och har därför skrivit en e-bok med konkreta tips för att minska skärmtiden.

Lisa Heikenfeldt vet inte riktigt vad det var som fick henne och sambon Tobias att vilja plocka bort tv:n helt, som ett experiment, förra sommaren. Idén kanske kom från någonting de hört eller så var det bara ren nyfikenhet som drev den./ 
– Vi hade inga problem. Vi var bara nyfikna på vad som skulle hända, säger småbarnsmamman och mindfulnesspedagogen.

**Nu, ett år senare, beskriver hon det som det bästa beslutet de någonsin tagit.**/

**Serietidningar i stället för barnprogram**/
Det hela började med att de tog bort tv:n under ett par dagar, när de var på landet under midsommarhelgen. I stället för att sätta på tv:n på kvällen, som de brukade göra, läste de Bamse-tidningar tillsammans./
– Hon tyckte inte att det var någon stor grej, vilket vi var helt inställda på att hon skulle tycka, konstaterar Lisa.

Eftersom det gick så pass smidigt bestämde sig föräldrarna för att ta experimentet steget längre – och utöka det till fyra hela semesterveckor./
– Vi köpte 200 Bamse-tidningar och laddade upp. Vi var nog rustade för ett krig som aldrig kom. Vi var verkligen pepp, och hon hade ingen aning om hur pepp vi var.

Till Lisas och Tobias stora förvåning slutade dottern fråga om tv:n efter bara några dagar./
– Det var en sådan inrutad vana att vi hade kunnat sätta pengar på att hon aldrig... att det alltid kommer att vara vi som säger nej. Det kommer aldrig vara att hon slutar fråga. Men det gjorde hon, säger Lisa.

Ganska snabbt märkte de även hur dottern förändrades när tv:n inte fanns som alternativ./
– Det var lite skrämmande, för vi hade ju aldrig tänkt på henne som ett rastlöst barn. Hon var som barn är. Jag kände aldrig att hon var rastlös, men när vi tog bort tv:n så såg vi ett lugn i henne som vi aldrig visste fanns där.

Femåringen fick plötsligt mer tålamod och blev en mästare på att chilla, på att ta det lugnt helt enkelt. Hon blev dessutom mer kreativ, och började leka mer med alla möjliga saker och redskap som hon hittade./
– Hon har så mycket fantasi och kreativitet nu. Det är väl som att någonting poppade upp när det andra stängdes av, säger Lisa, som beskriver förvandlingen som natt och dag. 

**Tv:n är som lördagsgodis**
När semestern – och experimentet – var över snurrade tankarna. Essie hade varit den ”nöjdaste ungen någonsin” när hon inte haft tillgång till någon skärm, så skulle de återgå till vardagsteven? Lisa började läsa på och pratade med andra småbarnsföräldrar som varit i en liknande situation./
– Då visade det sig att det är jättemånga som har gjort samma sak och också upplevt det. Vi hade aldrig några större problem med utbrott men jag har pratat med flera föräldrar som har tagit bort vardagsteven och då har även utbrotten har upphört.

Många upplevde också, precis som hon själv, att deras barn fick mer tålamod och att det var mycket lättare att minska på skärmtiden än de tidigare trott.

Lisa och Tobias beslutade trots allt att det ska finnas plats för tv-program i deras dotters liv. Men inte lika mycket som tidigare.
– Det får vara som lördagsgodis, för helgerna men inte för vardagarna, säger Lisa.
Det är en strategi som de hållit fast vid nu i nästan ett års tid – och som Lisa hoppas att fler föräldrar får möjlighet att upptäcka. I e-boken "Minska skärmtid – en väg till mer lek, fantasi och lugn" beskriver hon familjens resa och delar tips och tricks för en lugnare och lekfullare vardag där skärmar inte står i centrum lika mycket.

**– Det handlar inte om huruvida en skärm är bra eller dåligt utan vad som händer när man ger något annat utrymme, betonar hon.**

Hennes egen erfarenhet talar även för att det inte behöver röra sig om flera timmars skärmanvändning varje dag för att man ska märka av någon skillnad./
– Vi kollade på tv i en halvtimme innan, ibland upp mot en timme. Det tyckte inte jag var mycket, jag trodde inte att det skulle göra någon skillnad att ta bort den stunden, medger hon.

Idag har Essie, som fyllt sex år, inga problem med att fylla den där stunden med lek. Hon har alltid något projekt på gång, berättar småbarnsmamman./
– Hon kör sitt eget rejs på ett helt annat sätt nu. Förut kände vi nog på något märkligt sätt att vi ville... Jag vet inte, jag kände det inte då. Men nu efterhand har jag reflekterat över att vi nog kände att vi behövde ge henne något att göra./

Hon tror att många vuxna går i den fällan. Att de vill att deras barn ska vara glada och nöjda hela tiden, och kanske är oroliga för att de ska bli galna av tristess.

– Men barnhjärnan är byggd för fantasi. Man behöver bara få möjligheten att öva./
– Om vi alltid löser barnens tråkighetsproblem, då kommer de själva aldrig lära sig hur de ska göra.

**Tips för mindre skärmtid**
Brukar du lämna över paddan eller sätta på tv:n så fort ditt barn ber om det, men önskar att du kunde bryta denna vana, så har Lisa två råd att börja med.

Skapa en tydlig regel/
– Nummer ett skulle jag verkligen säga är att sätta en enkel och tydlig regel, säger hon.
 Om barnet vet att det endast får leka med paddan eller se på tv en viss dag i veckan, så kommer han eller hon tillslut att sluta fråga om den andra dagar. Om svaret alltid är nej.

Tänk ut alternativ/
Ska du bryta ett gammalt mönster kan det även vara klokt att tänka igenom vad som ska hända i stället, råder Lisa./
 – Det här gäller egentligen bara i början, för sen kommer barnen lösa det själva. Men jag tänker lite på samma sätt som om du vill minska din tid med mobilen. Då behöver man ju fundera kring vad man ska göra istället. Är det korsord? Är det sudoku? Är det att läsa? 

Att inte bara tänka att man ska minska någonting, vanor funkar inte så. Så fundera kring vad som ska hända i stället. Vad kan jag erbjuda? I vilka situationer brukar barnet be om skärm? Och vad ska jag då föreslå eller erbjuda?

Lisa och hennes sambo bunkrade med Bamse-tidningar i början, men det finns många sätt att underlätta övergången. Ett ytterligare tips är att se över lekhörnan och kanske ta bort hälften av leksakerna.
 – Så att det syns jättetydligt vad som finns att leka med, säger Lisa.


Är det något som du önskar att du vetat innan du testade att minska skärmanvändandet?
– Ja, hur lätt det var. Definitivt. Hur lätt det var och hur mycket det skulle ge. Hade jag vetat det hade vi gjort det här för länge sedan.


FAKTARUTA: Jag har en liten fundering kring den här faktarutan. Den bygger ju på bokens innehållsförteckning men när punkterna lyfts ut så här utan sitt sammanhang känns det lite för förenklat och jag blir rädd att folk ska missuppfatta det – varje steg i boken har ju en förklaring. Så det kanske kan vara en ruta med fristående tips istället. Det blir lättare att ta till sig och kan inte missuppfattas på samma sätt :)

FLER TIPS FRÅN LISA

Bekräfta utan att förhandla
”Jag förstår att du blir ledsen, det är okej” kan lugna mer än man tror. Undvik att förhandla – tydlighet ger trygghet.
Förändring kan kännas tuff först – men går ofta snabbare än du tror
Många upplever att det var lättare än de trodde, men det kan såklart också kännas kämpigt i början. Det betyder inte att du gör fel – det betyder att en vana håller på att brytas.

Träna på att inte lösa “tråkigt” direkt
Leken och fantasin växer ofta fram ur tomrummet. Våga låta barnet ha lite tråkigt ibland.

Gör inte skärmen till tröst, muta eller hot
Försök att inte göra skärmen till belöning eller tröst – det gör den mer laddad och svårare att säga nej till.

Lisa delar fler tips i [»e-boken Minska skärmtid – en väg till mer lek, fantasi och lugn«][1]


 [1]: https://enhandbok.store/
